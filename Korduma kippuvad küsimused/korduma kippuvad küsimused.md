## Korduma kippuvad küsimused

### 1.	Palun täpsustada avaliku teenuse definitsiooni.

Vastavalt Teenuste korraldamise ja teabehalduse aluste §2 (2) on „Otsene avalik teenus on teenus, mida asutus osutab füüsilisele või eraõiguslikule juriidilisele isikule (edaspidi isik) tema tahtel, sealhulgas eeldataval tahtel, teeninduskontakti kaudu mis tahes suhtluskanalis (edaspidi kanal) ja mis võimaldab isikul täita seadusest tuleneva kohustuse või kasutada seadusest tulenevat õigust.“ https://www.riigiteataja.ee/akt/131052017007 

Definitsioonis toodud õigused ja kohustused puudutavad neid teenuseid, mille eest on asutus on vastutav vastavalt oma põhimäärusele või seadusele (avalik õiguslike asutuste puhul). Lisaks sellele puudutvad õigused ja kohustused neid seadusi, mille täideviimise kohustus on pandud kindlale asutusele mõne teise õigusaktiga (näiteks tulumaksu tasumine ja tagastamine on Maksu- ja Tolliametile pandud ülesanne millise seadusega?).

Avalik teenus on teenus, mida riigi-, kohaliku omavalitsuse asutus või avalikku ülesannet täitev eraõiguslik juriidiline isik pakub kas füüsilisele või juriidilisele eraõiguslikule isikule. Otsene avalik teenus tähendab, et teenust pakutakse alati konkreetsele identifitseeritud isikule.

Avalikud teenused, mida osutatakse kõigile ja mille puhul isikut ei identifitseerita (näiteks muuseumi külastamine, pileti ostmine, asjade ostmine) või mille puhul toimub isiku andmete töötlemine mõnel juhul kõrvaltoiminguna (näiteks broneerimis- või piletiostu süsteemi sisse logides või krediitkaardi kasutamisel) ei kanta kataloogi, kuna sellisel juhul ei ole tegemist otsese teenusega. 

Teenust pakutakse alati läbi teenuse kanali, sellepärast on teenuste kataloogis alati välja toodud ka kõik kanalid mille kaudu antud teenust pakutakse (näiteks teenindusbüroo, veebileht vm).

Teenuste kataloogi kantakse eeskätt teenused, mis on suunatud füüsiliste ja eraõiguslike juriidiliste isikutele. Tugiteenuseid, mis on suunatud ametiasutuste omavahelisele koostööle, ei kanta teenuste kataloogi.

Teenuste kataloogi ei kanta samuti tegevusi, mis võivad olla ametiasutuse põhitegevus (näiteks registri pidamine) aga ei ole isikule suunatud teenus. Näiteks „Rahvastikuregistri pidamine“ ise ei ole teenus, mis kantakse kataloogi, samas tuleb kataloogi kanda teenus „Elukoha teate esitamine kohaliku omavalitsuse üksusele“ (Rahvastikuregistri seadus § 74), mis kantakse seejärel rahvastikuregistrisse.

Kui otsese avaliku teenuse eest makstakse teenustasu või riigilõivu, siis maksmise toiming ei ole eraldi teenus.

Teenuste kataloogi ei kanta kaudseid teenuseid, nagu näiteks teabe jagamist avalikul veebilehel (näiteks lahtiolekuaegu, avaandmeid jms), avalike hüvede pakkumist (näiteks korra tagamist või hariduse pakkumist). 

Teabenõudeid ei kanta teenuste kataloogi.

Märgukirja ja Selgitustaotluse esitamist asutusele ei kanta teenuste kataloogi.


### 2. Millised on tüüpilised ministeeriumide avalikud teenused?

Otsene avalik teenus on näiteks:

Sõiduki registreerimine liiklusregistris – Liiklusregistrisse andmeesitamise kohustus on ära toodud Liiklusseaduses § 175 (1). Sõiduki registreerimise käigus sõidukite andmebaasi kantavad andmed on ära toodud Liiklusregistri pidamise põhimääruses § 3. Tegemist on otsese avaliku teenusega sellepärast, et isikul on kohustus oma sõiduk registreerida ja registripidajal on kohustus registreerimise käigus sõiduki omanik identifitseerida ja tema sõiduki andmed kanda liiklusregistrisse.

Ehitusloa taotlemine – Ehitusloa taotlemise kohustus on ära toodud Ehitusseaduses § 23 (2). Ehitusloa taotlemiseks vajalikud andmed on ära toodud Ehitusseaduses § 26. Ehitusloa isikut identifitseerivad andmed on ära toodud Ehitisregistri põhimääruses § 10. Tegemist on otsese avaliku teenusega sellepärast, et ehitamiseks on vajalik kohaliku omavalitsuse või riigi nõusolek. Selle saamiseks peab isik esitama taotluse ehitusregistrile. Ehitusregister peab koos muude vajalike andmetega identifitseerima ja registrisse kandma ka taotleja andmed.

Rahvusraamatukogu teavikute laenutamine – Teavikute laenutamine on toodud ära Rahvusraamatukogu seaduses § 12. Rahvusraamatukogu teenuseid võivad kasutada kõik juriidilised ja füüsilised isikud. Teavikute laenutuseks peab isik registreeruma raamatukogu kasutajaks, mis  tähendab tema identifitseerimist. Teenuste kataloogi kantakse teavikute laenutamine kui otsene avalik teenus, mis on ära toodud Rahvusraamatukogu seaduses.


### 3. Avalike teenuste omanike määramise analüüsis ja kaaskirjas räägitakse vaheldumisi teenustest ja e-teenustest. Kas keskenduma ei peaks mitte ainult e-teenustele, vaid võrdselt mõlemale?

Keskenduda tuleks eeskätt teenusele endale ning seejärel kanalitele, mille vahendusel teenust osutatakse. 

E-teenuste all peetakse silmas neid teenuseid, kus suhtlus/interaktsioon asutuse ja kliendi vahel (kas kliendi enda või siis asutuse initsiatiivil) toimub läbi elektroonilise kanali, milleks võib olla näiteks e-iseteenindus, sotsiaalmeedia, eesti.ee, chat/chat bot, kõnerobot, nutirakendus, veebileht/portaal.


### 4. Kuidas suhtuda teenustesse, kus üks asutus pakub teisele asutusele teenust?

Teenuseid, mida üks asutus pakub teisele asutusee, kutsutakse väliseks tugiteenuseks. 
TKTA § 2 lõige 5 kohaselt osutab tugiteenust asutus enda (sisemine tugiteenus) või teise asutuse ametnikele või töötajatele (väline tugiteenus). Tugiteenus toetab asutuse ülesannete täitmist. Tugiteenuseid ei kanta kataloogi. 

### 5. Kas kahe asutuse vaheline andmevahetus on otsene avalik teenus ?

Otsene avalik teenus on suhtus/interaktsioon asutuse ja füüsilise või erasektori juriidilise isiku vahel, kellele teenust pakutakse. Seega andmevahetus kahe infosüsteemi vahel ei ole otsene avalik teenus. Andmevahetus kahe infosüsteemi vahel võib olla osa mõne konkreetse otsese teenuse menetlusprotsessist, kuid ei ole eraldiseisev otsene avalik teenus. 

### 6. Hästi palju on sellist teenust nagu kooskõlastus. Kuidas seda kaardistada/kirjeldada?  
 
Juhul, kui tegemist on asutusesisese või kahe asutuse omavahelise kooskõlastusega, siis seda otseseks avalikuks teenuseks ei loeta. Kui füüsilise või erasektori juriidilise isiku kooskõlastamise vajadus mõne ametiasutusega on ära toodud mõnes õigusaktis, siis peab selle teenuse koos kooskõlastamise kanalitega kandma kataloogi. 

### 7. Osa liiki teenused on infoteenused, mida teha nendega?

Kui teenuse sisu on spetsiifilise informatsiooni pakkumine, näiteks Statistikaameti statistiliste näitajate avaldamine, siis sel juhul on tegemist  kaudseavaliku teenusega, mis ei ole isikustatud ja seega ei ole otsene avalik teenus. Infoteenust teenusena kataloogis ei kirjelda, kui infoteenuse sisu on näiteks büroode lahtiolekuajad või info avaldamine mõne teenuse kohta asutuse kodulehel. 

### 8. Kas järelevalvelisi protsesse saab kajastada kui avalikku teenust?

Järelevalve toiminguid nagu ettekirjutuse, korralekutsumise, karistuse vms määramisi ei kanta teenuste kataloogi. Järelevalve teostamine on suunatud üldsuse heaolu ja turvalisuse tagamisele mitte nende isikute teenindamisele kelle suhtes järelvalvetoiminguid teostatakse.

Tegevusloa taotlemisega seotud teeninduskeskkonnad tuleb lugeda otsesteks avalikeks teenusteks ja need tuleb kanda teenuste kataloogi.

### 9. Kuidas käsitleda teenuste defineerimisel registrit, mille teabele on juurdepääsupiirang?

Register ega registri pidamine ise ei ole otsene avalik teenus. Teenus on näiteks elukoha andmete kandmine registrisse, või registrist päringu tegemine.

Juurdepääsupiirang puudutab andmeid või teavet millele ligipääs on piiratud osadele füüsilistele või juriidiliste eraõiguslike isikutele. Otsene avalik teenus ei eelda kõikide võimalike andmete kättesaadavaks tegemist.

Osa otseseid avalikke teenuseid võivad olla suunatud vaid teatud sihtrühmadele. Vastavalt sellele, mis sihtrühma klient kuulub, on piiratud juurdepääs ning informatsioon, mida kuvatakse.  
Näiteks igal inimesel on juurdepääs oma andmetele rahvastikuregistris eesti.ee kaudu. Samas puudub juurdepääs teiste inimeste isikuandmetele. 

### 10. Kuidas suhtuda teenustesse, kus riik on delegeerinud teenuse/teenuste osutamise riiklikule aktsiaseltsile volituse alusel?

Teenuseid, mille osutamise on riik volituse alusel delegeerinud riigi osalusega äriühingule, sihtasutusele või mittetulundusühingute, võivad otsesed avalikud teenused. Selliste teenuste puhul täidab riiklik äriühing või organisatsioon avalikku ülesannet riigi volitusel. Juhul kui nende teenuste pakkumise eelduseks on isiku tuvastamine siis on tegemist otsese avaliku teenusega ja see kantakse kataloogi.

### 11. Kas riigilõivu maksmine eraldi ei ole teenus?

Riigilõivu maksmine ei ole eraldi teenus, vaid on osa teenusest. Maksetoiminguid ei kanta teenuste kataloogi eraldi teenustena.

### 12. Millisel juhtimistasandil peaks olema haldusala üldkoordinaator?

Üldkoordinaator peaks omama ülevaadet kõikide ministeeriumi, ministeeriumi haldusala ametite/inspektsioonide poolt osutatavate teenuste osas. Oluline on see, et üldkoordinaatoril oleks juhtkonna tasandil nii sõna kui ka otsustusõigus küsimustes, mis puudutavad lõppkasutajatele (kodanik, ettevõtja) suunatud otseste avalike teenuste ja nende kanalite kvaliteeti (maksumus, ajakulu, rahulolu).

### 13. Kuidas võiks olla korraldatud valitsemisalas otseste avalike teenuste omanike määramise protsess ja info juhtimine (määramise ajal ning ka edaspidi) haldusala asutustega?

Ideaalselt võiks nn teenuste üldvastutajate hierarhia välja näha nii, et ministeeriumi tasandil üldvastutaja koordineerib ministeeriumi haldusala ametite ja inspektsioonide üldvastutajaid. Infoühiskonna teenuste arendamise osakond (ITAO) omakorda koordineerib ministeeriumide üldvastutajaid. 

### 14. Kes on teenuste omanikud ja kes on teenuste sisestajad?

Teenuste omanikud ja ministeeriumi valitsemisala koordinaator peaks olema määratud asutuses ametikoha tasemel Teenuse omanik on asutuses avaliku teenuse toimimise eest vastutav isik. Teenuste omanik peaks olema äripoole ehk teenuse sisulise poole eest vastutaja, mitte selle infotehnoloogia toimimise eest vastutav isik. Teenuste sisestaja on see, kellele on tehtud riigiteenused.ee portaalis kasutajakonto ja kes hakkab teenuseid kataloogi sisestama. Koordinaatori, teenuse omaniku ja sisestaja rollid võivad ka kattuda, aga ei pea.

### 15. Kuidas suhestub MKM teenuste kataloog eesti.ee (kontaktpunkt kodanikule) ja RIHA keskkondadega (veebiteenuste kirjeldus). Kas siin ei ole dubleerimist? Mis roll jääb eesti.ee - le edaspidi?

Nimetatud keskkondade vahel ei ole dubleerimist, kuna kõik kolm on erineva eesmärgi ja funksiooniga. Teenuste kataloogi eesmärk on saada terviklik ülevaade kõigist otsesest avalikest teenustest ja nende kvaliteedinäitajatest. Teenuste kataloog on eelkõige teenuste haldamise süsteem Eesti.ee eesmärk on ühtse kasutajakogemuse pakkumine riigis ning on mõeldud eeskätt selleks, et inimesed saaksid asjad riigiga aetud ühe kanali kaudu. RIHA on riigi infosüsteemide kataloog. RIHA-s kirjeldatakse eelkõige infosüsteemide funktsionaalsust, sh milliseid veebiteenuseid/muid elektroonseid teenuseid pakutakse läbi teatud infosüsteemi. Teisisõnu kirjeldatakse ja hallatakse seal infosüsteeme.

### 16. Kas jagate kuskil ka teenuste kataloogiga seonduvaid materjale ning kuidas soovite korraldada valitsemisala allasutustel teenuste omanike määramisel tekkida võivate küsimustele vastamise?

Probleemid ja ettepanekud saab saata e-posti aadressile riigiteenused@mkm.ee
Täpsema info saamiseks võib kontakteeruda Kutt Kommeliga, kutt.kommel@mkm.ee, +37253426898. 

Oluliste otseste avalike teenuste kvaliteedinäitajate esitamise juhis asub aadressil: https://www.mkm.ee/sites/default/files/content-editors/20180213_teenuste_kvaliteedi_juhis_atn_kinn.pdf

Teenuste sisestamise ja haldamise juhend asub aadressil:
https://www.mkm.ee/et/teenuste-sisestamise-ja-haldamise-juhend 

### 17. Kas kasutaja kontod luuakse teenuste kirjeldajatele/sisestajatele automaatselt?

Kasutajaid automaatselt ei looda. Kasutajaõiguste saamiseks tuleb pöörduda e-posti aadressile riigiteenused@mkm.ee või kutt.kommel@mkm.ee. Kasutajakonto loomiseks on vajalik isiku nimi ja isikukood.

### 18. Kas teenuste kirjeldajatel/sisestajatel peab olema kindlasti igal sisestajal oma konto või võib asutuses sisestada oma teenuseid ühe konto alt mitu erinevat kasutajat?

Teenuste sisestajate kontod on individuaalsed ja sisselogimine toimub ID kaardi või mobiil IDga,sellepärast peab igal sisestajal olema oma konto. Nii on tõrgete/ probleemide/ küsimuste korral teenuste kataloogi administraatoril lihtsam järge pidada, et kelle poole peaks pöörduma. Kui soov on näidata üldisemat pilti, siis selleks saab kasutada MKM-i kodulehel olevat teenuste kataloogi avalikku vaadet, kus on võimalik näha ülevaadet ka asutuste kaupa.

### 19. Kus leiab riigiteenused.ee-sse sisestatav informatsioon kasutust? Mida teeb MKM selle infoga?

Sisestatud informatsioon on oluline valdkondliku poliitika kujundamiseks, SF rahade taotluste hindamisel, asutuste üleste projektide tegemisel, elusündmustega seotud teenuste grupeerimisel ning eelkõige saame avalikkusele pakkuda struktureeritud vaadet teenuste kirjeldustest.

### 20. Küsimus kaardistamise tööriista kohta - kas keskkonnas on jooksvalt võimalik vaadata kõigil kõiki sisestusi?

Riigiteenused.ee keskkonda sisselogides on võimalik näha teie asutuse poolt kirjeldatud teenuseid ning neid saab jooksvalt parandada ja täiendada. Hierarhia on üles ehitatud nii, et kõige madalamal on asutuse administraator, siis ministeeriumi administraator ning seejärel valitsuse administraator. Kõrgemal tasemel administraatoril on võimalik parandada ja muuta madalama taseme teenuseid.

### 21. Kui teenus on üks, aga teenuse erinevad osad on erinevates kanalites, kuidas seda üles märkida?

Esiteks tuleks lähtuda kliendivaatest ning hinnata, kas ka klient tajub seda ühe teenusena. Kui jah, siis saab selle ühe teenusena kirja panna ning ära märkida kanalid, kust kaudu neid erinevaid osasid saab tarbida. Vastasel korral võib esialgses kirjelduses panna see kirja mitme teenusena.

### 22. Teenuse tüüpide/tegevusvaldkondade nimekiri on piiritletud ning ma ei leia oma teenusele vastavat tüüpi või tegevusvaldkonda. Kuidas peaksin käituma?

Palun saatke meile tagasisidet kas aadressile riigiteenused@mkm.ee. 

Küsimused ja ettepanekud võib saata ka vestlus.eesti.ee keskkonnas riigiteenused.ee avalikus vestluskanalis. Kanali leiab sellel aadressilt kui logida sisse vestlus.eesti.ee keskkonda. https://go.rocket.chat/invite?host=vestlus.eesti.ee&path=invite%2FBs4kTX

### 23.  Kas ma pean kirja panema kõik kanalid läbi mille konkreetset teenust pakutakse? Kas võin kirja panna vaid prioriteetsemad kanalid?

Teenuste kataloogi on vaja sisestada kõik kanalid mille kaudu teenust võimaldatakse.

### 24. Kanalite kasutamine on mõnel juhul tingimuslik. Kas võib, et kuvan vaid need kanalid, mis on alati olemas?

Kui mõnel juhul on teatud kanalite kasutamine tingimuslik, siis pigem üles märkida need, mida klient saab igal juhul kasutada. Kirjeldatud kanalid on need, millele teenuste kataloog juhib teenusekasutajate tähelepanu, seega on need teenuse kasutajale soovitatavad kanalid.

### 25. Mis on MKM-i ootus, kui tihti peaks infot teenuste kataloogis uuendama?

Teenuste info ja kvaliteedinäitajad tuleb uuendada vähemalt kord aastas, iga aasta 31. jaanuariks eelneva kalendriaasta kohta.

