##Üldised küsimused: 

- __Kuidas suhtuda teenustesse, kus üks asutus pakub teisele asutusele teenust?__ 
  Samasuguselt nagu teenustesse, mida osutatakse kodanikule või ettevõtjale. 

- __Kaardistasime kõik oma teenused. Osad meie osakonnad osutavad teenuseid vaid KOVidele (sisend KOV-ile, et see saaks kodanikule pakkuda teenust). Siis kas asutus ei pakugi teenust?__ 
Sel juhul pakub asutus teenust teisele asutusele (KOVidele). 

- __Palun olge nii kena ning kommenteerige MKM-i plaani seoses loodava koostöövõrgustikuga. Täpsemalt, kuidas peaks käsitlema selle raames ministeeriumi valitsemisala allasutuste avalike teenuste koordinaatoreid juhul, kui on otsustatud ka allasutustes omad koordinaatorid määrata? Teisisõnu kas koostöövõrgustikus saab osalema üksnes ministeeriumi tasandi peakoordinaator või ka allasutuste koordinaatorid juhul, kui nad on määratud?__
Otseselt hakkaks koostöövõrgustikus osalema ministeeriumi tasandi peakoordinaator. Ministeeriumi koordinaator peaks kohtumistel kokku lepitud allasutuste koordinaatoriteni viima.

- __Kuidas suhestub MKM teenuste kataloog eesti.ee (kontaktpunkt kodanikule) ja RIHA keskkondadega (veebiteenuste kirjeldus). Kas siin ei ole dubleerimist? Mis roll jääb eesti.ee-le edaspidi?__
Hetkel ei ole eesti.ee-s kuvatud ülevaadet kõikidest teenustest, mida riik pakub. Eesmärk on esmalt meie kataloogis kirjeldada kõik teenused. Seejärel vaatame edasi, kas kataloog sobiks pigem eesti.ee-sse või ehk eesti.ee koliks üle teenuste kataloogi. Dubleerida kindlasti ei soovi. RIHA on riigi infosüsteemi kataloog. RIHA-s kirjeldatakse eelkõige infosüsteemide funktsionaalsust, sh milliseid veebiteenuseid/muid elektroonseid teenuseid pakutakse läbi teatud infosüsteemi. Teisisõnu kirjeldatakse peamiselt infotehnoloogilist poolt. Teenuste kataloogis lähtume pigem teenusepõhiselt, kirjeldades eelkõige teenuste (sh e-teenuste) ärilist poolt. RIHA on hetkel ümbertegemisel ning sellega on arvestatud, et lõppkasutajate teenuste kataloog hakkab RIHAga andmeid vahetama. Ei saa välistada, et funktsionaalsus kolib RIHA külge. See selgub RIHA arenduse käigus. Hetkel RIHAs kirjeldatud teenuseid kataloogi importima ei hakka, tihti pole tegemist nende teenustega, mis meie kataloogis olema hakkavad (kirjeldused ei vasta ka meie vormile). Tulevikus peaks tekkima seos nö RIHAs kirjeldatud teenuste ja lõppkasutajate teenuste vahel (kas see tekib meie kataloogis või RIHAs, on hetkel lahtine).

- __Kes on teenuste omanikud ja kes on teenuste sisestajad?__
Teenuste omanikud on need, kellel on õigus ja kohustus teenust arendada ja teenust üleval hoida. Teenuse omanik võiks üldjuhul olla vastutaval positsioonil, kus tal on võimalus otsustada teenuse arendamise ja haldamise eest. Teenuste omanik peaks olema n.ö. äripoole ehk sisuvaldkonna esindaja. Teenuste sisestajad on need, kes hakkavad teenuste kataloogi kirjeldusi sisestama. Rollid võivad ka kattuda, kuid ei pruugi. Oleneb asutuse korraldusest. 

- __Millal saame kätte definitsioonid teenusele, e-teenusele, avalikule teenusele?__
Teenus on defineeritud rohelises raamatus. Soovime kirjeldada neid teenuseid, kus on suhtlus/interaktsiooni asutuse ja kliendi vahel (kas kliendi enda või siis asutuse initsiatiivil). E-teenuste all peame silmas neid teenuseid, kus eelmainitud suhtlus toimub läbi e-kanali. 

- __Kas 1. märtsiks tuleb kirjeldada kõik teenused, mida riik osutab või ainult e-teenused?  Ringi liikuvatest manustest ei saa üheselt aru, kord käsitletakse teemat laiemalt ja siis  räägitakse ainult e-teenustest.__
Täpsustuseks, sest „e-teenused“ võib olla mitmeti mõistetav. Meie soovime, et kataloogis oleks kirjeldatud 1. märtsiks kõik need teenused, millel on vähemalt üks e-kanal (e-kanali all peame silmas E-iseteenindus, Eesti.ee, Veebileht, Nutirakendus, Digitelevisioon, E-post). Esialgsest skoobist jäävad välja kõik need teenused, millel e-kanal puudub. MKM-is oleme kataloogi kirjeldanud kõik teenused, mida MKM osutab. Kuna aga kirjeldamine on mahukas, siis oleme selle teiste asutuste jaoks jaganud etappideks. Kui on soov enne 1.märtsi kirjeldada ka neid teenuseid, mida ei pakuta läbi e-kanalite, siis on see meie seisukohalt väga oodatud. 

- __Kas koolituste saamiseks on oktoober viimane võimalus?__
Koolitusi saab teha viia ka pärast oktoobrit. Oleme broneerinud alates oktoobri lõpust iga neljapäev aja (15.00-17.00), kus saab tulla konsultatsioonile/koolitusele vms. Eelnevalt tuleb lihtsalt registreerida aadressil riigiteenused@mkm.ee. 

- __Kas jagate kuskil ka teenuste kataloogiga seonduvaid materjale ning kas kuskil näeb ülevaadet tehtud muudatusettepanekutest?__
Jah, ettepanekuid näeb ja saab teha [siin](https://github.com/MKM-ITAO/riigiteenused/issues "https://github.com/MKM-ITAO/riigiteenused/issues").

- __Avalike teenuste omanike määratlemise analüüsi ja ettepanekute [dokumendis](https://www.mkm.ee/sites/default/files/avalike_teenuste_omanike_maaratlemise_analyys_ja_ettepanekud.pdf "https://www.mkm.ee/sites/default/files/avalike_teenuste_omanike_maaratlemise_analyys_ja_ettepanekud.pdf") nimetatakse teenuste eest üldvastutajat/ üldkoordinaatorit juhtkonna taseme esindajaks (lk 6). Millisel juhtimistasandil soovite näha üldkoordinaatorit?__ 
Üldkoordinaator peaks omama ülevaadet kõikide ministeeriumi, ministeeriumi haldusala ametite/inspektsioonide poolt osutatavate teenuste osas. Oluline on see, et  üldkoordinaatoril oleks juhtkonna tasandil nii sõna kui ka otsustusõigus küsimustes, mis puudutavad lõpptarbijatele (kodanik, ettevõtja, teine amet/asutus) suunatud teenuste ja teenuste kanalite kvaliteeti (maksumus, ajakulu, rahulolu). Üldkoordinaatori rolli peaks täitma vastavalt kas (ase)kantslerite, (ase)direktorite tasand, või osakonnajuhatajate tasand tingimusel, et osakonna juhatajal hakkab olema õigus osutatavate teenuste kvaliteedi osas juhtkonna tasandil ettepanekuid tegema ning otsuseid vastu võtma.

- __Majandus- ja Kommunikatsiooniministeerium palub nimetada kogu valitsemisala üldvastutaja/peakoordinaator. Kuidas võiks olla korraldatud avalike teenuste omanike määramise protsess ja info juhtimine (määramise ajal ning ka edaspidi) haldusala asutustega?__
Ideaalselt võiks nn teenuste üldvastutajate hierarhia välja näha nii, et ministeeriumi tasandil üldvastutaja koordineerib ministeeriumi haldusala ametite ja inspektsioonide üldvastutajaid. Infoühiskonna teenuste arendamise osakond (ITAO) omakorda koordineerib ministeeriumide üldvastutajaid. Esimeses etapis ootame tagasisidet ministeeriumi tasandil määratud vastutaja osas, mis eeldab seda, et ka ministeeriumi haldusalas endas tekib üldvastutajate grupp ametite ja inspektsioonide osas.  Kui töökäigus selgub, et selline koordineerimise mudel ei tööta, saame koostöös koordineerimisvormi täpsustada. 

- __Palun täpsustada avaliku teenuse definitsiooni.__
Lähtume avalike teenuste korraldamise rohelises raamatus toodud definitsioonist, oleme seda ka natukene täpsustanud „Asjaajamise ühtsete aluste“ määruse muudatuste valguses (tähtaeg november). Nimelt, „avalik teenus on teenus, mida asutus osutab sobiva suhtluskanali kaudu, et võimaldada isikule tema tahtel, sealhulgas eeldataval tahtel, tema seadusest tulenevate kohustuste täitmine või õiguste kasutamine“. Hetkel on teenuste omanike määratlemise analüüsist ja ettepanekutest väljas nn asutuse sise- või tugiteenused (IT, asjaajamine, õigustugi jne) ja ministeeriumite tasandil poliitika kujundamise teenus. Vaatamata sellele, et poliitika kujundamine ise teenusena ei kvalifitseeru, teenuseks võivad olla poliitika elluviimise instrumendid (nt erinevad meetmed, programmid, projektid). Keskendume teenustele, mis on suunatud väljapoole asutust ehk tegevustele mida on võimalik teostada erinevate kanalite vahendusel (büroo, telefon, e-keskkond) erinevate sihtrühmade poolt (kodanik, ettevõtja, teine amet/asutus/inspektsioon).

-	__Millised on tüüpilised ministeeriumide avalikud teenused?__ 
Näited MKMist (oleme näidetena teenused ka teenuste kataloogis kirjeldanud, kirjeldused on esialgsed ning võivad muutuda): 
  1.	Majandustegevuse registri ja Ehitisregistri toetusel/vahendusel osutatavad teenused, teenused on suunatud ettevõtjatele ja kodanikele. 
Majandustegevuse registri kui infoteenuse [kirjeldus](https://www.mkm.ee/et/teenuste-otsing?title-search=registreering&field_t_kirjeldus_value=&sort_by=field_t_osutatud_teenuste_arv_value&=Otsi "https://www.mkm.ee/et/teenuste-otsing?title-search=registreering&field_t_kirjeldus_value=&sort_by=field_t_osutatud_teenuste_arv_value&=Otsi") teenuste kataloogis (teenus isikule ja ettevõtjale). 
 
  2.	Teenuste kataloog, teenus ametnikele (teenuste omanikud) ja teenuste kohta info otsijatele:
    -	nn teenuste omanike tööriist, mille vahendusel saab kaardistada teenused veebipõhises rakenduses. Teenus on suunatud ametitele, inspektsioonidele ja ministeeriumitele. Teenuste [kirjeldamine](https://www.mkm.ee/et/teenuste-otsing/t?title-search=Teenuste+kirjeldamine&field_t_kirjeldus_value=&sort_by=field_t_osutatud_teenuste_arv_value&=Otsi "https://www.mkm.ee/et/teenuste-otsing/t?title-search=Teenuste+kirjeldamine&field_t_kirjeldus_value=&sort_by=field_t_osutatud_teenuste_arv_value&=Otsi") teenuste kataloogis (teenus ametnikele)   
    -	Teenuste kataloog, teenuste [otsing](https://www.mkm.ee/et/teenuste-otsing?title-search=otsida+informatsiooni&field_t_kirjeldus_value=&sort_by=field_t_osutatud_teenuste_arv_value&=Otsi "https://www.mkm.ee/et/teenuste-otsing?title-search=otsida+informatsiooni&field_t_kirjeldus_value=&sort_by=field_t_osutatud_teenuste_arv_value&=Otsi") (teenus kodanikule ja ettevõtjale) 
  3.	Igasugused toetavad meetmed (sh programmid, projekt jne)  nt Läänemere Strateegia programm on suunatud  ametitele ja ettevõtetele.
Läänemere strateegia programmi [kirjeldus](https://www.mkm.ee/et/teenuste-otsing?title-search=l%C3%A4%C3%A4nemere&field_t_kirjeldus_value=&sort_by=field_t_osutatud_teenuste_arv_value&=Otsi "https://www.mkm.ee/et/teenuste-otsing?title-search=l%C3%A4%C3%A4nemere&field_t_kirjeldus_value=&sort_by=field_t_osutatud_teenuste_arv_value&=Otsi") teenuste kataloogis.
 
-	__Avalike teenuste omanike määramise analüüsis ja kaaskirjas räägitakse vaheldumisi teenustest ja e-teenustest. Kas keskenduma ei peaks mitte ainult e-teenustele, vaid võrdselt mõlemale?__
Keskenduda tuleks eeskätt teenusele endale ning seejärel kanalitele, mille vahendusel teenust osutatakse. Vabariigi Valitsuse otsusega on seatud eesmärgiks 01.03.2015 vähemalt e-teenuste kohta käiva info kanda teenuste kataloogi. Samas meil oleks ainult hea meel kui saaks ka muude kanalite vahendusel osutatavad teenused pildile saada.

- __Kuidas soovite korraldada valitsemisala allasutustel teenuste omanike määramisel tekkida võivate küsimustele vastamise?__
Küsimusteks ja ettepanekuteks on loodud e-postkast riigiteenused@mkm.ee, mille vahendusel oleme nõus kõiki asjasse puutuvaid kolleege nõustama. Samuti on võimalik küsimusi esitada ja vaadata [githubis](https://github.com/MKM-ITAO/riigiteenused/issues "https://github.com/MKM-ITAO/riigiteenused/issues"). Igal juhul oleks teretulnud lähenemine, kus teenuse omanik, küsides küsimust nimetatud e-posti vahendusel, eelnevalt oleks selle küsimuse üldvastutajaga läbiarutanud ning küsimuse saatmisel hoiaks üldvastutajat kirjavahetuses. Kirjade vahendajaks ja edasisaatjaks võib ka üldvastutaja olla, oluline on see, et info jõuaks kõikide asjasse puutuvate kolleegideni. 

- __Kas järelevalvelisi protsesse saab kajastada kui avalikku teenust?__ 
Järelevalvelisi tegevusi saab avaliku teenusena kirjeldada ja seda on ka tehtud juba. Näiteks TJA [raudtee järelevalve](https://www.mkm.ee/et/teenuste-otsing?title-search=raudtee+j%C3%A4relevalve&field_t_kirjeldus_value=&sort_by=field_t_osutatud_teenuste_arv_value&=Otsi "https://www.mkm.ee/et/teenuste-otsing?title-search=raudtee+j%C3%A4relevalve&field_t_kirjeldus_value=&sort_by=field_t_osutatud_teenuste_arv_value&=Otsi"). Avalike teenuste korraldamise rohelises raamatus on välja toodud, et avalik teenus võib olla nii maksude kogumine, mõni järelevalvetoiming kui ka personaalne isikuteenus, nagu sotsiaalnõustamine või lapsehoid. Avalik teenus võib olla nii otsene kui ka kaudne teenus, mida linnaasutus või tema volitatud isik osutab teenuse kasutajale õigusaktides ettenähtud viisil tasuta või tasu eest. Seega ka järelevalvelisi tegevusi, mille eest peab klient tasuma, võib määratleda avalike teenustena. 

- __Palun kirjeldage, millisel kujul ja detailsus astmega võiks olla esitatud info teenuste omanikest (juhul, kui esimeses etapis on seda võimalik esitada).__ 
Teenuste omanikud ja üldvastutaja/peakoordinaator peaks olema määratud asutuses ametikoha tasemel (juurde ka hetkel ametikohal oleva isiku kontaktid). Teenuste omanike määramisel lähtuda põhimõttest, et teenuse omanik on asutuses avaliku teenuse toimimise eest vastutav juhtimistase, kus on võimalus otseselt mõjutada avaliku teenuse rahastamisega seotud teenuse osutamise kvaliteedi leppeid ja avaliku teenuse osutamisega seotud tööprotsesse.

- __Kuidas käsitleda teenuste defineerimisel registrit, mille teabele on juurdepääsupiirang?__
Ka piiratud juurdepääsuga registrit võib määratleda avaliku teenusena. Osa avalikke teenuseid on suunatud vaid teatud sihtrühmadele. Vastavalt sellele, mis sihtrühma klient kuulub, on piiratud juurdepääs ning informatsioon, mida kuvatakse.  
Näitena võib tuua rahvastikuregistri. Igal inimesel on juurdepääs oma andmetele rahvastikuregistris via eesti.ee. Samas puudub juurdepääs teiste inimeste isikuandmetele.  Näha saab vaid üldisi  statistilisi andmeid. 
Registrit, kus juurdepääs on piiratud kõigile, tegelikkuses olemas ei ole.

- __Kuidas suhtuda teenustesse, kus riik on delegeerinud teenuse/teenuste osutamise riiklikule aktsiaseltsile volituse alusel?__ 
Teenuseid, mille osutamise on riik delegeerinud riiklikule aktsiaseltsile volituse alusel, saab samuti määratleda avalike teenustena. Need on riigi poolt osutatavad teenused, mille osutamise on riik ühel või teisel põhjusel delegeerinud riiklikule aktsiaseltsile. Selliste teenuste puhul täidab riiklik aktsiaselts avalikku ülesannet riigi volitusel. 

##E-teenuste kirjeldamine

- __Kas selline kirjeldamise vaade sobib kõigile asutustele?__
Jah, sobib küll.

- __Kui teenus on üks, aga erinevaid osad on erinevates kanalites, kuidas seda üles märkida?__
Esiteks tuleks vaadata kliendi vaatest ning hinnata, kas klient tajub ka seda ühe teenusena. Kui jah, siis saab selle ühe teenusena kirja panna ning ära märkida kanalid, kust kaudu neid erinevaid osasid saab tarbida. Vastasel korral võib esialgses kirjelduses panna see kirja mitme teenusena.

- __Hästi palju on sellist teenust nagu kooskõlastus. Kuidas seda kaardistada?__	 
Juhul, kui tegemist on asutusesisese kooskõlastusega, siis meie seda teenuseks ei loe. Kui tegemist on kooskõlastusega, mis on suunatud väljapoole mõnele teisele asutusele, ettevõtjale või kodanikule, siis loeme seda teenuseks. 

- __Osa liiki teenused on infoteenused, mida nendega teha?__ 
Kui teenuse sisu on spetsiifilise informatsiooni pakkumine, näiteks Statistikaametilt informatsiooni küsimine, siis sel juhul on tegemist eraldiseisva avaliku teenusega. Infoteenust teenusena kataloogis ei kirjelda, kui infoteenuse sisu on  näiteks büroode lahtiolekuajad.  

- __Teenuse tüüpide/tegevusvaldkondade nimekiri on piiritletud ning ma ei leia oma teenusele vastavat tüüpi või tegevusvaldkonda. Kuidas peaksin käituma?__
Saada kiri riigiteenused@mkm.ee või lisa see [Githubi](https://github.com/MKM-ITAO/riigiteenused/issues "https://github.com/MKM-ITAO/riigiteenused/issues").

- __Kas teenuste sisestajatel peab olema kindlasti igal sisestajal oma konto või võib asutuses sisestada oma teenuseid ühe konto alt mitu erinevat kasutajat?__
Soovime, et iga kasutaja taga on konkreetne inimene. 

- __Kas kasutajad loote automaatselt?__
Kasutajaid automaatselt ei loo. Kui soov on saada kasutajaõigused teenuste kirjeldamise tööriistale (riigiteenused.ee), siis andke sellest teada. 

- __Küsimus kaardistamise tööriista kohta - kas keskkonnas on jooksvalt võimalik vaadata kõigil kõiki sisestusi?__ 
Riigiteenused.ee võimaldab Teil näha Teie asutuse poolt kirjeldatud teenuseid ning neid saab jooksvalt redigeerida/muuta jne. Hierarhia on üles ehitatud nii, et kõige madalamal on asutuse administraator, siis ministeeriumi administraator ning seejärel valitsuse administraator. Hetkel on valitsuse administraatori rollis meie (ITAO), kel on kogu ülevaade kõigi ministeeriumite ja asutuste lõikes. 

- __Kuidas klassifitseerida selliseid ametnikke, näiteks notarid, kes on kahe sihtgrupi vahel (ettevõtja/ametnik)?__
Tähtis ei ole teenuse pakkuja sihtgrupp, vaid saaja sihtgrupp. Juhul, kui on teenuseid, mille sihtgrupiks on näiteks notarid, siis sel juhul tuleb ehk mingi hetk tekitada uus sihtgrupp. Kui teil juhtub olema selliseid teenuseid, palun kirjutage meile. 
- __Kuidas jääb kahe infosüsteemi vaheliste andmete vahetamisega? Kas see on teenus?__
Meie jaoks on teenus siis, kui mina kliendina saan seda teenust minna taotlema. 

- __Kus leiab riigiteenused.ee-sse sisestatav informatsioon kasutust? Mis MKM teeb selle infoga?__
SF rahade taotluste hindamisel, asutuste üleste projektide tegemisel võtame arvesse sisse kantud info, elusündmustega seotud teenuste grupeerimisel, pakume avalikkusele struktureeritud vaadet teenuste kirjeldustest. 

- __Kas ma pean kirja panema kõik kanalid? Kas võin kirja panna vaid prioriteetsemad kanalid?__
Palume kirja panna kõik kanalid. 

- __Kanalite kasutamine on mõnel juhul tingimuslik. Kas võib, et kuvan vaid need kanalid, mis on alati olemas?__
Võib.

- __Mis on MKM-i ootus, kui tihti peaks infot teenuste kataloogis uuendama?__
Hetkel pole kokku lepitud. Lähtuda võiks selleks, et kliendile kuvatud info oleks alati ajakohane.

